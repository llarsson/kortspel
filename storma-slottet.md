# Storma slottet!

Spelare: 2-4

Kortlek: 1 vanlig kortlek inklusive Jokrar.

Högar: 1 Draghög, 1 Kasthög, 1 “Aktivt kort” per spelare.

## Spelets mål

Målet är att utrota fiendens Kungahus, vilket motsvaras av de klädda korten av en viss färg. 

De färger som inte ingår i ett Kungahus är istället hjältar, som spelare kan använda som Legosoldater, Läkare eller Lönnmördare. 

Genom att besegra kort får vinnaren av slaget dessa kort som Troféer.

När ett Kungahus har fallit går vinsten till den som utrotade det Kungahuset och spelet är slut.

## Definitioner

*Legosoldat* är ett klätt kort som inte ingår i spelarens kungahus. De kan ställas upp som Aktiva kort istället för någon ur det egna Kungahuset och måste således bekämpas av motståndaren.

*Lönnmördare* är ett klätt kort som en spelare använder för att anfalla motståndarens Aktiva kort. Attacken kan skada mycket, men även misslyckas. I värsta fall dör Lönnmördaren och blir försvarande spelarens Trofé!

*Läkare* är ett klätt kort som spelaren använder för att hela sitt egna Aktiva kort. Helandet kan dock misslyckas! Se regler nedan.

*Troféer* är i sig värdelösa för spelets utgång, men ger spelaren som fann den tre kort extra på hand när Trofén tjänades in.

*T10* är en tiosidig tärning. Nollor är låga i detta spel.

## Skadetålighet

Klädda kort, vare sig de ingår i Kungahuset eller är Legosoldater, tål enligt följande: Knektar tål 25, Kungar 30 och Damer 35. Har de åsamkats Skadepoäng så att deras kvarvarande poäng är nere på 0, tas de ur spel och tillfaller anfallande spelare som Troféer.

## Tillvägagångssätt

Spelarna väljer varsin färg: sitt Kungahus. De får de klädda korten av den färgen på hand från början. De övriga korten blandas och läggs i Draghögen. Varje spelare får sedan 17/14/11 (beroende på om 2/3/4 spelare) slumpmässiga andra kort på hand från Draghögen.

När det är en spelares tur kan denne göra en av tre drag:

 - Byta ut kort: spelaren tar valfritt antal kort från en och samma färg, visar för övriga och lägger sedan i Kasthögen. Spelaren får dra samma antal kort från Draghögen.
 - Anfalla: spelaren får anfalla med valfritt antal kort från en och samma färg. Dock kan inte kort från samma färg som motståndarens Aktiva kort användas (exempelvis kan alltså inte spader Kung skadas av några andra spader). De kort som ingår i anfallet måste spelas ut på samma gång. Man får alltså inte “se hur det gick” och sen lägga till fler kort till anfallet. Kort som åsamkat skada läggs på det Aktiva kortet och kallas för Skadekort.
   - Vanliga kort skadar det antal poäng som står på kortet. Ess är låga och värda ett poäng. Kom ihåg att kort av samma färg som motståndarens Aktiva kort inte kan användas.
   - Jokrar skadar 2T10. Fumlar Jokern (dubbla nollor), så får försvarande spelaren ta upp ena Jokern på hand.
   - Lönnmördare skadar 5 + 1T10. För Lönnmördare gäller att om anfallande spelare slår en nolla, så fumlar Lönnmördaren attacken och Lönnmördaren dog i anfallet utan att skada målet. Det hamnar då som Trofé hos den försvarande spelaren.
 - Hela: spelaren kan välja att hela sitt skadade Aktiva kort med valfritt antal kort från en och samma färg. De måste vara av samma färg som det egna Aktiva kortet (exempelvis kan hjärter Dam bara helas av hjärter-kort, Läkare undantagna). Helande kort spelas ut styckvis, ett efter ett (dock kan alltså flera spelas ut under en och samma spelares tur). När ett kort används för helande kan det plocka bort Skadekort vars summa är mindre än eller lika med helande kortets poängvärde. Antag att ett kort har Skadekort 2, 4 och 7. En helande 6:a kan då ta bort 2 och 4, men ej 7. Ytterligare helande krävs för att få bort sista skadan. De helande korten och de Skadekort de tagit bort går direkt till Kasthögen. Kvar skall alltså bara aktuella Skadekort vara på det Aktiva kortet.
   - Vanliga kort av samma färg som det egna Aktiva kortet kan hela maximalt så mycket som dess poängvärde. 
   - Jokrar kan hela, men endast om Aktiva kortet har 10 eller mindre Skadepoäng kvar. Kasta 2T10 och välj den högre av tärningarnas värde. Om Jokern fumlar (båda visar 0), dör det Aktiva kortet och går till den spelare som utförde den senaste framgångsrika attacken (alltså, gjorde senaste skadan) som Trofé.
   - Läkare helar 7 + 2T10 (så maximalt 25 totalt). Fumlar Läkaren dock med dubbla nollor, skadas det Aktiva kortet så att det endast har 1 Skadepoäng kvar.

När spelaren gjort sitt drag säkerställs att denne har minst 10 kort på hand innan eventuell belöning för nya Troféer delas ut.

Kort som ingick vid anfall eller helande läggs på Kasthögen. Framgångsrika Lönnmördare och Läkare läggs också i Kasthögen. Läkare som misslyckats hela ligger kvar som Skadekort (kom ihåg hur mycket skada de gjorde, så denna kanske kan helas senare!). Troféer tillfaller den spelare som förtjänat dem och spelarna belönas med tre kort från Draghögen per ny Trofé.

Spelare som förlorat sitt Aktiva kort måste genast ersätta det med ett nytt klätt kort från handen.

Tar Draghögen slut skall Kasthögen blandas och utgöra ny Draghög.

Vinner gör spelaren som först sett till att ett av motståndarnas Kungahus utrotats.
